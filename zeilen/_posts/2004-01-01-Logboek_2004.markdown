---
title: Logboek 2004
---
## 2 oktober 2004 - Winterslaap

Met de hulp van Christophe van het SYCOD heb ik een locatie gevonden om Waterproof te bergen voor de winter. In de schuur van zijn vader ligt hij nu op mij te wachten tot volgend jaar om weer een fantastisch zeilseizoen aan te vangen.

Tot volgend jaar !!!

## 28 augustus 2004 - Home sweet home

Met een weekje vertraging zag het weer er beter uit. De tweede poging om Waterproof terug naar het SYCOD te begeleiden. Het zag er prima weer uit en al snel waren we over de muur van Zeebrugge, om tot de vaststelling te komen dat de wind het liet afweten. Met de muur achter ons besloten we om verder te gaan.

Na bijna 8 uur telkens het kleinste zuchtje wind op te zoeken, elk strominkje in de juiste richting mee te pikken en een hoop peddellen zagen we voorbij de pier van Nieuwpoort de thuishaven liggen.

En wat is er beter getimed dan een scheurtje in de trampoline - Mark was doodop en vlijde zich even neer op zijn buik met de trapezehaak naar beneden - tijdens de laatste zeilronde van het jaar. We wisten al direct wat we tijdens de voorbereidingen van het komende zeilseizoen konden doen.

## 21-22 augustus 2004 - BK Dart

Zeilen is leuk, zeilen in (te) zware zee kan leuk zijn, maar het zet je soms ook aan het denken. De overtocht van de vorige week nog fris in het geheugen, zagen we opnieuw een zware zee voor ons vanop het strand van het Zoute.

Na lang overwegen heb ik met pijn in het hart besloten dat ik het niet opportuun vond om ons in een wedstrijd te storten in deze omstandigheden. Ik voelde me niet 100% zeker dat we het er redelijk konden van af brengen en was van mening dat we beter verstandelijk neen zeggen en niet alles in dat eerste nieuwe zeiljaar te proppen.

's Avonds zijn we ons beetje verdriet maar gaan wegfeesten met Marks schoonbroers in de "Number one" en hebben de volgende dag nog een mislukte poging gedaan om terug over te zeilen. Zowel Mark zijn maag als de wind stonden tussen ons en een veilige terugtocht. Kristien heeft de Belgische kust wel overwonnen, tweemaal zelfs, nadat ze in Oost-Duinkerke vernam dat we terug moesten keren.

## 14 augustus 2004 - 2:43:28

<div class="thumb right" markdown="1">
  [![Ons tochtje](images/thumb/kustlijn.gif)](images/full/kustlijn.gif)
</div>

5-6 beaufort NW, golven hoger dan 1m evenwijdig aan de kustlijn: Mark en ik zijn dus op zaterdag 14 augustus vertrokken in Oost-duinkerke om 11.37 en waren om 14:20 in het Zoute na het levendig meemaken van de natte hel die de Noordzee kan zijn. We vertrokken als kleine jongens die wisten dat ze iets tricky gingen doen en we kwamen van het water als kleine jongens die wisten dat ze iets tricky hadden gedaan. Adrenaline is toch een zalige drug :-)

Pas na de beruchte muur van Zeebrugge gepasseerd te zijn konden Mark en ik de plek waar we ongeveer vastgeroest waren na een dikke twee uur iets of wat verlaten om een hap in onze verzoute monden te steken en enkele foto's te trekken. Van de 27 foto's zijn er nu dus 4 getrokken, nog even geduld voor we deze online kunnen zetten.

Buiten veel stramme en stijve spieren heb ik er nog enkele goeie schaafwonden aan overgehouden. Maar die kunnen de pret niet bederven. Dit soort weer is leuk, ... voor een keer, maar het lijkt me niet aangewezen om dit elke week te gaan trotseren :-). Enkele jaren terug heb ik in gelijkaardig weer een wedstrijd aangevat van ongeveer de zelfde afstand - de EuroCats Cup. Toen zijn we na 30 minuten gekapzijsd. Deze keer hebben we de cat recht kunnen houden en het einde van de trip gehaald.

Het meest memorabele moment was zeker en vast het midden van de vaargeul voor de muur van Zeebrugge. Spijtig dat de golven ons nog steeds veel parten speelden, want dat beeld was echt enkele foto's waard. Misschien als het weer binnen twee weken iets beter is en we beslissen om de tocht opnieuw te maken, dat we de kans hebben om er foto's van te nemen.

## 7 - 8 augustus 2004 - Vero, Erik, Christophe, Rozanne en Allard

In de rij van zeildopen was het nu de beurt aan een troep oude studiegenoten uit Leuven. In volgorde traden aan: Christophe, Veronique, Rozanne en Allard. Erik viel even figuurlijk uit de boot, maar krijgt zeker nog een rematch. Met Rozanne ontdekte ik een leuk spelletje voor de kust van Nieuwpoort. Bij aflandige winden en mooi weer zijn er veel leuke dingen te vangen - zoals bvb een dolfijn.

Onze fotografe van dienst had het echter heel de dag nogal druk met het entertainen van onze gasten. Vandaar fotos van: Christophe & Christophe, Veronique & Christophe (geen commentaar over dikke achterwerken aub, Vero is daar heel gevoelig over ;-) ) ... en om het terkort aan fotomateriaal goed te maken ... nog een lekkere scheve foto.
        
## 31 juli / 1 augustus 2004 - Oostende, Ans, Bart, Lies & Fille

Met het Belgisch kampioenschap in het vooruitzicht zijn we stilaan met de voorbereidingen begonnen. Op zaterdag hebben we gekeken of we de oversteek kunnen maken. Oostende ligt halverwege tussen Koksijde en Zeebrugge, dus als we heen en teruggeraakten binnen een doenbare tijdspanne met matige wind kunnen we op 14 of 15 augustus een vrij correcte inschatting maken of we de overtocht zullen kunnen aanvatten.

De resultaten waren meer dan hoopvol. Op ongeveer 1,5 uur waren we zonder veel moeite in Oostende en een tweetal uur later meerden we opnieuw aan te Koksijde. De overtocht zou met een 2 beaufort uit noordwestelijke richting zo'n 4 uur mogen duren. Op het einde van die trip komt dan de moeilijkste: de muur van Zeebrugge.

Op zondag was het de buurt aan mijn schoonzus Ans, haar vriend Bart en hun bevriend koppel Lies en Fille. Ans, Bart en Fille gingen elk gedurende een 45tal minuten mee op zee. Met een leuke 3 beaufort ervaarden ze echt wel de leuke "hoogten" van het catamaranzeilen. De fonkelingen in hun ogen verrieden duidelijk dat ze wel konden smaken. Het is altijd leuk om die eerste keer te mogen verzilveren.

## 24-25 juli 2004 - Solo en Manu's eerste keer

Zaterdag was er een aangename 1-2 beaufort. De vrij platte zee maakte het een uitstekende oefening om nog eens solo te zeilen.

SYCOD hield dit weekend zijn club-kampioenschap. Aangezien Mark niet kon komen hebben we spijtig genoeg niet kunnen deelnemen. Het Belgisch kampioenschap zal dan toch onze vuurdoop worden. 's Avonds genoten we van een leuke BBQ tijdens het clubfeest.

Geen foto's van de lekkere BBQ maar wel een eerste van het superpopulaire "power-kiten".

Zondag kwamen Manu en Adinda naar de club en mocht Manu zijn eerste "stapjes" op zee ervaren ... met glinsteringen in zijn ogen.

## 17 juli 2004 - Graafwerken voor de storm

Nu de stormwinden stilaan geluwd zijn werd het tijd om de zandbergen aan te pakken. Met hand en schupje kregen we de koffer en de boot terug op iets effener terrein. Maar het kan altijd erger ...

Mark kwam net op tijd om het resultaat van ons werk te aanschouwen. Maar hij kwam ook net op tijd om de snelst opkomende storm van de laatste tijd mee te maken ...

## 3 juli 2004 - 3 ... wind ! ... zand !!

Weekend 3, poging 3 ... Wind ... veel wind ... te veel wind, en vooral ... te veel zand ... Geen vanzelfsprekende foto's.

Nog even een mooi zicht van SYCOD, mijn nieuwe zeilclub.

## 18 juni 2004 - vanna 1, 2 ...

Het tweede zeilweekend bracht weer zeer mooi zeilweer. Iets meer wind dan bij het openingsweekend, maar toch nog niet genoeg :) Will it ever ?
De eerste foto's zijn gearriveerd. Een mooie zonsondergang in wording ... en Mark aan het aftuigen, het moet ook gebeuren.

## 5-6 juni 2004 - Opening seizoen

De opening van ons zeilseizoen kon niet onder een beter gesternte gebeuren. Onder een staalblauwe hemel, met een rustige 1-3 beaufort kozen we reeds zaterdag het vrij rustige water van de Noordzee om gedurende een uurtje ons er van te gewissen dat de heropbouw van de cat geslaagd was. Mark en ik genoten van het magistrale gevoel dat het zeilen met de Dart 18 toch telkens weer met zich meebrengt.

Zondag was het misschien wel nog beter weer, toch zeker voor strandgangers. De wind was nog steeds slechts in minieme hoeveelheden aanwezig. Toch kon het de pret niet drukken, en speelden we wat met de enorme stroming die zich voor de Westkust verscholen houdt.

Nog geen foto's deze keer, blame Kristien ;-)
